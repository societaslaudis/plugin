<?xml version="1.0" encoding="UTF-8"?>
<liturgia><ligne id="0"><la>Matthaeus (11,2-11)</la><fr/></ligne><ligne id="1"><la>In illo tempore Ioánnes autem, cum audísset in vínculis ópera Christi, mittens per discípulos suos ait illi: “Tu es qui ventúrus es, an álium exspectámus?” Et respóndens Iésus ait illis: “Eúntes renuntiáte Ioánni, quae audítis et vidétis: caeci vident et claudi ámbulant, leprósi mundántur et surdi áudiunt et mórtui resúrgunt et páuperes evangelizántur; et beátus est, qui non fúerit scandalizátus in me.” Illis autem abeúntibus, coepit Iésus dícere ad turbas de Ioánne: “Quid exístis in desértum vidére? Arúndinem vento agitátam? Sed quid exístis vidére? Hóminem móllibus vestítum? Ecce, qui móllibus vestiúntur, in dómibus regum sunt. Sed quid exístis vidére? Prophétam? Étiam, dico vobis, et plus quam prophétam. Hic est, de quo scriptum est: ‘Ecce ego mitto ángelum meum ante fáciem tuam, qui praeparábit viam tuam ante te.’ Amen dico vobis: Non surréxit inter natos mulíerum maíor Ioánne Baptísta; qui autem minor est in regno caelórum, maíor est illo.</la><fr/></ligne></liturgia>
