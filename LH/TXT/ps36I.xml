<?xml version="1.0" encoding="UTF-8"?>
<liturgia><ligne id="0"><la>Psalmus 36</la><fr/></ligne><ligne id="1"><la>Sors malorum et iustorum</la><fr/></ligne><ligne id="2"><la>Beati mites, quoniam ipsi possidebunt terram (Mt 5,5)</la><fr/></ligne><ligne id="3"><la>I</la><fr/></ligne><ligne id="4"><la>Noli aemulári in malignántibus * neque zeláveris faciéntes iniquitátem,</la><fr/></ligne><ligne id="5"><la>quóniam tamquam fenum velóciter aréscent * et quemádmodum herba virens décident.</la><fr/></ligne><ligne id="6"><la>Spera in Dómino et fac bonitátem, * et inhabitábis terram et pascéris in fide. Delectáre in Dómino, * et dabit tibi petitiónes cordis tui.</la><fr/></ligne><ligne id="7"><la>Commítte Dómino viam tuam et spera in eo, * et ipse fáciet;</la><fr/></ligne><ligne id="8"><la>et edúcet quasi lumen iustítiam tuam * et iudícium tuum tamquam merídiem.</la><fr/></ligne><ligne id="9"><la>Quiésce in Dómino et exspécta eum; † noli aemulári in eo, qui prosperátur in via sua, * in hómine, qui mólitur insídias. Désine ab ira et derelínque furórem, * noli aemulári, quod vertit ad malum,</la><fr/></ligne><ligne id="10"><la>quóniam qui malignántur, exterminabúntur, * sustinéntes autem Dóminum ipsi hereditábunt terram.</la><fr/></ligne><ligne id="11"><la>Et adhuc pusíllum et non erit peccátor, * et quaeres locum eíus et non invénies.</la><fr/></ligne><ligne id="12"><la>Mansuéti autem hereditábunt terram * et delectabúntur in multitúdine pacis.</la><fr/></ligne><ligne id="13"><la>Insidiábitur peccátor iústo * et stridébit super eum déntibus suis.</la><fr/></ligne><ligne id="14"><la>Dóminus autem irridébit eum, * quóniam próspicit quod véniet dies eíus.</la><fr/></ligne><ligne id="15"><la>Gládium evaginavérunt peccatóres, * intendérunt arcum suum,</la><fr/></ligne><ligne id="16"><la>ut deíciant páuperem et ínopem, * ut trucídent recte ambulántes in via.</la><fr/></ligne><ligne id="17"><la>Gládius eórum intrábit in corda ipsórum, * et arcus eórum confringétur.</la><fr/></ligne><ligne id="18"><la>Mélius est módicum iústo * super divítias peccatórum multas,</la><fr/></ligne><ligne id="19"><la>quóniam bráchia peccatórum conteréntur, * confírmat autem iústos Dóminus.</la><fr/></ligne><ligne id="20"><la>Novit Dóminus dies immaculatórum, * et heréditas eórum in aetérnum erit.</la><fr/></ligne><ligne id="21"><la>Non confundéntur in témpore malo * et in diébus famis saturabúntur.</la><fr/></ligne><ligne id="22"><la>Quia peccatóres períbunt, † inimíci vero Dómini ut decor campórum defícient, * quemádmodum fumus defícient. Mutuátur peccátor et non solvet, * iústus autem miserétur et tríbuet.</la><fr/></ligne><ligne id="23"><la>Quia benedícti eíus hereditábunt terram, * maledícti autem eíus exterminabúntur.</la><fr/></ligne><ligne id="24"><la>A Dómino gressus hóminis confirmántur, * et viam eíus volet.</la><fr/></ligne><ligne id="25"><la>Cum cecíderit, non collidétur, * quia Dóminus susténtat manum eíus.</la><fr/></ligne><ligne id="26"><la>Iúnior fui et sénui † et non vidi iústum derelíctum * nec semen eíus quaerens panem.</la><fr/></ligne><ligne id="27"><la>Tota die miserétur et cómmodat, * et semen illíus in benedictióne erit.</la><fr/></ligne></liturgia>
