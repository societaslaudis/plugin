<?xml version="1.0" encoding="UTF-8"?>
<liturgia><ligne id="0"><la>Luc (10,17-24)</la><fr/></ligne><ligne id="1"><la>In illo tempore: Revérsi sunt autem septuagínta duo cum gáudio dicéntes: “Dómine, étiam daemónia subiciúntur nobis in nómine tuo!” Et ait illis: “Vidébam Sátanam sicut fulgur de caelo cadéntem. Ecce dedi vobis potestátem calcándi supra serpéntes et scorpiónes et supra omnem virtútem inimíci; et nihil vobis nocébit. Verúmtamen in hoc nolíte gaudére, quia spíritus vobis subiciúntur; gaudéte autem quod nómina vestra scripta sunt in caelis.” In ipsa hora exsultávit Spíritu Sancto et dixit: “Confíteor tibi, Pater, Dómine caeli et terrae, quod abscondísti haec a sapiéntibus et prudéntibus et revelásti ea párvulis; étiam, Pater, quia sic plácuit ante te. Ómnia mihi trádita sunt a Patre meo; et nemo scit qui sit Fílius, nisi Pater, et qui sit Pater, nisi Fílius et cui volúerit Fílius reveláre.” Et convérsus ad discípulos seórsum dixit: “Beáti óculi, qui vident, quae vidétis. Dico enim vobis: Multi prophétae et reges voluérunt vidére, quae vos vidétis, et non vidérunt, et audíre, quae audítis, et non audiérunt.”</la><fr/></ligne></liturgia>
