<?xml version="1.0" encoding="UTF-8"?>
<liturgia><ligne id="0"><la>Luc (21,5-19)</la><fr/></ligne><ligne id="1"><la>In illo tempore: quibúsdam dicéntibus de templo, quod lapídibus bonis et donis ornátum, esset dixit: “Haec quae vidétis, vénient dies, in quibus non relinquétur lapis super lápidem, qui non destruátur.” Interrogavérunt autem illum dicéntes: “Praecéptor, quando ergo haec erunt, et quod signum, cum fíeri incípient?” Qui dixit: “Vidéte, ne seducámini. Multi enim vénient in nómine meo dicéntes: ‘Ego sum’ et: ‘Témpus appropinquávit.’ Nolíte ergo ire post illos. Cum autem audiéritis próelia et seditiónes, nolíte terréri; opórtet enim primum haec fíeri, sed non statim finis.” Tunc dicébat illis: “Súrget gens contra gentem, et regnum advérsus regnum; et terrae motus magni et per loca fames et pestiléntiae erunt, terrorésque et de caelo signa magna erunt. Sed ante haec ómnia inícient vobis manus suas et persequéntur tradéntes in synagógas et custódias, et trahémini ad reges et prǽsides propter nomen meum; contínget autem vobis in testimónium. Pónite ergo in córdibus vestris non praemeditári quemádmodum respondeátis; ego enim dabo vobis os et sapiéntiam, cui non póterunt resístere vel contradícere omnes adversárii vestri. Tradémini autem et a paréntibus et frátribus et cognátis et amícis, et morte affícient ex vobis, et éritis ódio ómnibus propter nomen meum. Et capíllus de cápite vestro non períbit. In patiéntia vestra possidébitis ánimas vestras.</la><fr/></ligne></liturgia>
