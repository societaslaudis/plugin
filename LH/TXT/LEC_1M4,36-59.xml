<?xml version="1.0" encoding="UTF-8"?>
<liturgia><ligne id="0"><la>Machabaeorum I (4,36-37.52-59)</la><fr/></ligne><ligne id="1"><la>In diébus illis: Dixit Iúdas et fratres eíus: “Ecce contríti sunt inimíci nostri; ascendámus mundáre sancta et renováre.” Et congregátus est omnis exércitus, et ascendérunt in montem Sion. Et ante lucem surrexérunt quinta et vicésima die mensis noni – hic est mensis Cásleu – centésimi quadragésimi octávi anni et obtulérunt sacrifícium secúndum legem super altáre holocaustórum novum, quod fecérunt; secúndum tempus et secúndum diem, in qua contaminavérunt illud gentes, in ipsa renovátum est in cánticis et cítharis et cínyris et cýmbalis. Et cécidit omnis pópulus in fáciem, et adoravérunt et benedixérunt in caelum eum, qui prosperávit eis; et fecérunt dedicatiónem altáris diébus octo et obtulérunt holocáusta cum laetítia et sacrificavérunt sacrifícium salutáris et laudis et ornavérunt fáciem templi corónis áureis et scútulis et dedicavérunt portas et pastophória et imposuérunt eis iánuas. Et facta est laetítia in pópulo magna valde, et avérsum est oppróbrium géntium. Et státuit Iúdas et fratres eíus et univérsa ecclésia Israel, ut agántur dies dedicatiónis altáris in tempóribus suis ab anno in annum per dies octo, a quinta et vicésima die mensis Cásleu, cum laetítia et gáudio.</la><fr/></ligne></liturgia>
