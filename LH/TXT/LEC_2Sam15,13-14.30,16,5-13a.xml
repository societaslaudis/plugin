<?xml version="1.0"?>
<liturgia> 
<ligne id="0">
<la>Samuel II (15,13-14.30;16,5-13a) </la>
</ligne>

<ligne id="1">
<la> In di&#xE9;bus illis: Venit nuntius ad David dicens: “Tóto corde univérsus Israel séquitur Absálom.”
 Et ait David servis suis, qui erant cum eo in Ierusálem: 
“Súrgite, fugiámus; neque enim erit nobis effúgium a fácie Absálom. Festináte égredi, ne festínans óccupet nos et impéllat super nos ruínam et percútiat civitátem in ore gládii.” 
Porro David ascendébat clivum Olivárum scandens et flens, opérto cápite et nudis pédibus incédens; sed et omnis pópulus, qui erat cum eo, opérto cápite ascendébat plorans. 
Venit ergo rex David usque Bahúrim, et ecce egrediebátur inde vir de cognatióne domus Saul nómine Sémei fílius Gera; procedébat egrédiens et maledícens mittebátque lápides contra David 
et contra univérsos servos regis David. Omnis autem pópulus et univérsi viri fortíssimi a dextro et sinístro látere regis incedébant. 
Ita autem loquebátur Sémei, cum maledíceret regi: “Egrédere, egrédere, vir sánguinum et vir Bélial! 
Réddidit tibi Dóminus univérsum sánguinem domus Saul, quóniam invasísti regnum eíus; 
et dedit Dóminus regnum in manu Absálom fílii tui; et ecce premunt te mala tua, quóniam vir sánguinum es.” 
Dixit autem Abísai fílius Sárviae regi: “quáre maledícit canis hic mórtuus dómino meo regi? Vadam et amputábo caput eíus.” 
Et ait rex: “Quid mihi et vobis fílii Sárviae? Si maledícit, et si Dóminus praecépit ei, ut maledíceret David, quis est qui áudeat dícere: ‘quáre sic fecísti?.’”
 Et ait rex Abísai et univérsis servis suis: “Ecce fílius meus, qui egréssus est de viscéribus meis, quaerit ánimam meam; quanto magis nunc iste fílius Beniamínita. 
Dimíttite eum, ut maledícat iúxta praecéptum Dómini.Fortásse respíciet Dóminus afflictiónem meam et reddet mihi bonum pro maledictióne hac hodiérna.” 
Ambulábat ítaque David et sócii eíus per viam; 
</la></ligne>
</liturgia>
