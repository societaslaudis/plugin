<?xml version="1.0" encoding="UTF-8"?>
<liturgia><ligne id="0"><la>Marcus (14,12-16.22-26)</la><fr/></ligne><ligne id="1"><la>Primo die Azymórum, quando Pascha immolábant, dicunt ei discípuli eíus: “Quo vis eámus et parémus, ut mandúces Pascha?” Et mittit duos ex discípulis suis et dicit eis: “Ite in civitátem, et occúrret vobis homo lagóenam aquae baíulans; sequímini eum et, quocúmque introíerit, dícite dómino domus: ‘Magíster dicit: Ubi est reféctio mea, ubi Pascha cum discípulis meis mandúcem?’ Et ipse vobis demonstrábit cenáculum grande stratum parátum; et illic paráte nobis.” Et abiérunt discípuli et venérunt in civitátem et invenérunt, sicut díxerat illis, et paravérunt Pascha. Et manducántibus illis, accépit panem et benedícens fregit et dedit eis et ait: “Súmite: hoc est corpus meum.” Et accépto cálice, grátias agens dedit eis; et bibérunt ex illo omnes. Et ait illis: “Hic est sanguis meus novi testaménti, qui pro multis effúnditur. Amen dico vobis: Iam non bibam de genímine vitis usque in diem illum, cum illud bibam novum in regno Dei.” Et hymno dicto, exiérunt in montem Olivárum.</la><fr/></ligne></liturgia>
