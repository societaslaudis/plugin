<?xml version="1.0"?>
<liturgia> <ligne id="0">
<la>Ad Ephesios (2,12-22) 
</la></ligne>
<ligne id="1">
<la>Fratres: Er&#xE1;tis illo in t&#xE9;mpore sine Christo, alien&#xE1;ti a conversati&#xF3;ne Israel et extr&#xE1;nei testament&#xF3;rum promissi&#xF3;nis, spem non hab&#xE9;ntes et sine Deo in mundo. Nunc autem in Christo I&#xE9;su vos, qui aliqu&#xE1;ndo er&#xE1;tis longe, facti estis prope in s&#xE1;nguine Christi. Ipse est enim pax nostra, qui fecit utr&#xE1;que unum et m&#xE9;dium par&#xED;etem mac&#xE9;riae solvit, inimic&#xED;tiam, in carne sua, legem mandat&#xF3;rum in decr&#xE9;tis ev&#xE1;cuans, ut duos condat in semet&#xED;pso in unum novum h&#xF3;minem, f&#xE1;ciens pacem, et reconc&#xED;liet ambos in uno c&#xF3;rpore Deo per crucem, interf&#xED;ciens inimic&#xED;tiam in semet&#xED;pso. Et v&#xE9;niens evangeliz&#xE1;vit pacem vobis, qui longe fu&#xED;stis, et pacem his, qui prope; qu&#xF3;niam per ipsum hab&#xE9;mus acc&#xE9;ssum ambo in uno Sp&#xED;ritu ad Patrem. Ergo iam non estis extr&#xE1;nei et &#xE1;dvenae, sed estis conc&#xED;ves sanct&#xF3;rum et dom&#xE9;stici Dei, superaedific&#xE1;ti super fundam&#xE9;ntum apost&#xF3;lorum et prophet&#xE1;rum, ipso summo angul&#xE1;ri l&#xE1;pide Christo I&#xE9;su, in quo omnis aedific&#xE1;tio comp&#xE1;cta crescit in templum sanctum in D&#xF3;mino, in quo et vos coaedific&#xE1;mini in habit&#xE1;culum Dei in Sp&#xED;ritu.</la></ligne>
</liturgia>
