<?xml version="1.0" encoding="UTF-8"?>
<liturgia><ligne id="0"><la>Marcus (5,1-20)</la><fr/></ligne><ligne id="1"><la>In illo tempore: Venérunt trans fretum maris in regiónem Gerasenórum. Et exeúnte eo de navi, statim occúrrit ei de monuméntis homo in spíritu immúndo, qui domicílium habébat in monuméntis; et neque caténis iam quisquam eum póterat ligáre, quóniam saepe compédibus et caténis vinctus dirupísset caténas et cómpedes comminuísset, et nemo póterat eum domáre; et semper nocte ac die in monuméntis et in móntibus erat clamans et concídens se lapídibus. Et videns Iésum a longe cucúrrit et adorávit eum et clamans voce magna dicit: “Quid mihi et tibi, Iésu, fili Dei Altíssimi? Adiúro te per Deum, ne me tórqueas.” Dicébat enim illi: “Exi, spíritus immúnde, ab hómine.” Et interrogábat eum: “Quod tibi nomen est?” Et dicit ei: “Légio nomen mihi est, quia multi sumus.” Et deprecabátur eum multum, ne se expélleret extra regiónem. Erat autem ibi circa montem grex porcórum magnus pascens; et deprecáti sunt eum dicéntes: “Mítte nos in porcos, ut in eos introeámus.” Et concéssit eis. Et exeúntes spíritus immúndi introiérunt in porcos. Et magno ímpetu grex ruit per praecipítium in mare, ad duo mília, et suffocabántur in mari. Qui autem pascébant eos, fugérunt et nuntiavérunt in civitátem et in agros; et egréssi sunt vidére quid esset facti. Et véniunt ad Iésum; et vident illum, qui a daemónio vexabátur, sedéntem, vestítum et sanae mentis, eum qui legiónem habúerat, et timuérunt. Et qui víderant, narravérunt illis quáliter factum esset ei, qui daemónium habúerat, et de porcis. Et rogáre eum coepérunt, ut discéderet a fínibus eórum. Cumque ascénderet navem, qui daemónio vexátus fúerat, deprecabátur eum, ut esset cum illo. Et non admísit eum, sed ait illi: “Váde in domum tuam ad tuos et annúntia illis quanta tibi Dóminus fécerit et misértus sit tui.” Et ábiit et coepit praedicáre in Decápoli quanta sibi fecísset Iésus, et omnes mirabántur.</la><fr/></ligne></liturgia>
