<?xml version="1.0" encoding="UTF-8"?>
<liturgia><ligne id="0"><la>Luc (4,31-37)</la><fr/></ligne><ligne id="1"><la>In illo tempore: Descéndit in Caphárnaum civitátem Galilǽae. Et docébat illos sábbatis; et stupébant in doctrína eíus, quia in potestáte erat sermo ipsíus. Et in synagóga erat homo habens spíritum daemónii immúndi; et exclamávit voce magna: “Sine; quid nobis et tibi, Iésu Nazaréne? Venísti pérdere nos? Scio te qui sis: Sanctus Dei.” Et increpávit illi Iésus dicens: “Obmutésce et exi ab illo!” Et cum proiecísset illum daemónium in médium, éxiit ab illo nihílque illum nócuit. Et factus est pavor in ómnibus; et colloquebántur ad ínvicem dicéntes: “Quod est hoc verbum, quia in potestáte et virtúte ímperat immúndis spirítibus, et éxeunt?” Et divulgabátur fama de illo in omnem locum regiónis.</la><fr/></ligne></liturgia>
