<?xml version="1.0" encoding="UTF-8"?>
<liturgia><ligne id="0"><la>Elevans óculos vidit Israel commorántem per tribus suas et, irruénte in se spíritu Dei, assúmpta parábola sua, ait: “Díxit Bálaam fílius Beor, dixit homo, cuíus apértus est óculus, dixit audítor sermónum Dei, qui visiónem Omnipoténtis intúitus est, qui cadit, et sic aperiúntur óculi eíus. Quam pulchra tabernácula tua, Iácob, et tentória tua, Israel! Ut valles dilatántur, ut horti iúxta flúvios irrígui, ut aloe, quam plantávit Dóminus, quasi cedri prope aquas. Fluet aqua de sítulis eíus, et semen illíus erit in aquis multis. Extollétur super Agag rex eíus, et elevábitur regnum illíus. Deus edúxit illum de Aegýpto, sicut córnua bubáli est ei. Devorábit gentes, hostes suos, ossáque eórum confrínget et perforábit sagíttis. Accúbans dormit ut leo, et quasi leǽna, quis suscitáre illum audébit? Qui benedíxerit tibi, erit et ipse benedíctus; qui maledíxerit tibi, maledíctus erit!” Iratúsque Balac contra Bálaam, complósis mánibus, ait: “Ad maledicéndum inimícis meis vocávi te, quibus iam tértio benedixísti! Revertére nunc ad locum tuum! Decréveram quidem magnífice honoráre te, sed Dóminus privávit te honóre dispósito.” Respóndit Bálaam ad Balac: “Nónne iam núntiis tuis, quos misísti ad me, dixi: Si déderit mihi Balac plenam domum suam argénti et auri, non pótero praeteríre sermónem Dómini, ut vel boni quid vel mali próferam ex corde meo, sed, quidquid Dóminus díxerit, hoc loquar? Et nunc, pergens ad pópulum meum dabo consílium, quid pópulus hic pópulo tuo fáciat extrémo témpore.” Sumpta ígitur parábola sua, rursum ait: “Díxit Bálaam fílius Beor, dixit homo, cuíus apértus est óculus,  dixit audítor sermónum Dei, qui novit doctrínam Altíssimi et visiónes Omnipoténtis videt, qui cadens apértos habet óculos. Vídeo eum, sed non modo; intúeor illum, sed non prope. Óritur stella ex Iácob, et consúrgit virga de Israel; et pércutit témpora Moab et vérticem ómnium filiórum Seth.</la><fr>Nb 24,2-17</fr></ligne></liturgia>
