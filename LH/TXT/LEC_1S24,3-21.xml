<?xml version="1.0" encoding="UTF-8"?>
<liturgia><ligne id="0"><la>Regum I (24,3-21)
</la><fr/></ligne><ligne id="1"><la> In diébus illis: Assúmens Saul tria mília electórum virórum ex omni Israel perréxit ad investigándum David et viros eíus ad rupes íbicum. Et venit ad caulas óvium, quae se offerébant viánti. Erátque ibi spelúnca, quam ingréssus est Saul, ut purgáret ventrem; porro David et viri eíus in interióre parte spelúncae latébant. Et dixérunt viri David ad eum: “Ecce dies, de qua locútus est Dóminus ad te: ‘Ego trado tibi inimícum tuum, ut fácias ei sicut placúerit in óculis tuis.’” Surréxit ergo David et prǽcidit oram chlámydis Saul silénter. Post haec cor David percússit eum, eo quod abscidísset oram chlámydis Saul, dixítque ad viros suos: “Propítius mihi sit Dóminus, ne fáciam hanc rem dómino meo, christo Dómini, ut mittam manum meam in eum, quóniam christus Dómini est.” Et cohíbuit David viros suos sermónibus et non permísit eos, ut consúrgerent in Saul. Porro Saul exsúrgens de spelúnca pergébat coepto itínere. Surréxit autem et David post eum et egréssus de spelúnca clamávit post tergum Saul dicens: “Dómine mi rex!” Et respéxit Saul post se, et inclínans se David pronus in terram adorávit dixítque ad Saul: “quáre audis verba hóminum loquéntium: “Dávid quaerit malum advérsum te?” Ecce hódie vidérunt óculi tui quod tradíderit te Dóminus hódie in manu mea in spelúnca; et dictum est mihi, ut occíderem te, sed pepércit tibi óculus meus. Dixi enim: Non exténdam manum meam in dóminum meum, quia christus Dómini est et pater meus. Quin pótius vide et cognósce oram chlámydis tuae in manu mea, quóniam, cum praecíderem summitátem chlámydis tuae, nólui occídere te. Animadvérte et vide quóniam non est in manu mea malum neque iníquitas, neque peccávi in te; tu autem insidiáris ánimae meae, ut áuferas eam. Iúdicet Dóminus inter me et te et ulciscátur me Dóminus ex te; manus autem mea non sit in te. Sicut et in provérbio antíquo dícitur: “Ab ímpiis egrediétur impiétas”, manus ergo mea non sit in te. Quem séquitur rex Israel? Quem perséqueris? Canem mórtuum et púlicem unum. Sit Dóminus iúdex et iúdicet inter me et te et vídeat et diiúdicet causam meam et éruat me de manu tua.” Cum autem complésset David loquens sermónes huiuscémodi ad Saul, dixit Saul: “Númquid vox haec tua est, fili mi David?” Et levávit Saul vocem suam et flevit. Dixítque ad David: “Iústior tu es quam ego; tu enim tribuísti mihi bona, ego autem réddidi tibi mala. Et tu indicásti hódie, quae féceris mihi bona, quómodo tradíderit me Dóminus in manu tua, et non occíderis me. Quis enim, cum invénerit inimícum suum, dimíttet eum in via bona? Sed Dóminus reddat tibi vicissitúdinem hanc, pro eo quod hódie operátus es in me. Et nunc, quia scio quod certíssime regnatúrus sis et habitúrus in manu tua regnum Israel.</la><fr/></ligne></liturgia>
