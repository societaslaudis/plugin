<?xml version="1.0" encoding="UTF-8"?>
<liturgia><ligne id="0"><la>Marcus (11,11-26)</la><fr/></ligne><ligne id="1"><la>Introívit Hierosólymam in templum; et circumspéctis ómnibus, cum iam véspera esset hora, exívit in Bethániam cum Duódecim. Et áltera die cum exírent a Bethánia, esúriit. Cumque vidísset a longe ficum habéntem fólia, venit si quid forte inveníret in ea; et cum venísset ad eam, nihil invénit praeter fólia: non enim erat tempus ficórum. Et respóndens dixit ei: “Iam non ámplius in aetérnum quisquam fructum ex te mandúcet.” Et audiébant discípuli eíus. Et véniunt Hierosólymam. Et cum introísset in templum, coepit eícere vendéntes et eméntes in templo et mensas nummulariórum et cáthedras vendéntium colúmbas evértit; et non sinébat, ut quisquam vas transférret per templum. Et docébat dicens eis: “Non scriptum est: ‘Dómus mea domus oratiónis vocábitur ómnibus géntibus’? Vos autem fecístis eam spelúncam latrónum.” Quo audíto, príncipes sacerdótum et scribae quaerébant quómodo eum pérderent; timébant enim eum, quóniam univérsa turba admirabátur super doctrína eíus. Et cum véspera facta esset, egrediebántur de civitáte. Et cum mane transírent, vidérunt ficum áridam factam a radícibus. Et recordátus Petrus dicit ei: “Rábbi, ecce ficus, cui maledixísti, áruit.” Et respóndens Iésus ait illis: “Habéte fidem Dei! Amen dico vobis: Quicúmque díxerit huic monti: ‘Tóllere et míttere in mare’, et non haesitáverit in corde suo, sed credíderit quia, quod díxerit, fiat, fiet ei. Proptérea dico vobis: Ómnia, quaecúmque orántes pétitis, crédite quia iam accepístis, et erunt vobis. Et cum statis in oratióne, dimíttite, si quid habétis advérsus áliquem, ut et Pater vester, qui in caelis est, dimíttat vobis peccáta vestra.” Quod si vos non dimiséritis : nec Pater vester, qui in caelis est, dimíttet vobis peccáta vestra.</la><fr/></ligne></liturgia>
