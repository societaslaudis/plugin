<?xml version="1.0" encoding="UTF-8"?>
<liturgia><ligne id="0"><la>Machabaeorum I (6,1-13)</la><fr/></ligne><ligne id="1"><la>In diébus illis: Rex Antíochus perambulábat superióres regiónes et audívit esse Elymáida in Pérside civitátem gloriósam divítiis argénto et auro templúmque in ea lócuples valde et illic velámina áurea et lorícae et scuta, quae relíquit ibi Alexánder Philíppi rex Mácedo, qui regnávit primus in Grǽcia. Et venit et quaerébat cápere civitátem et depraedári eam et non pótuit, quóniam innótuit sermo his, qui erant in civitáte. Et restitérunt ei in próelium. Et fugit inde et ábiit cum tristítia magna, ut reverterétur in Babylóniam. Et venit, qui nuntiáret ei in Pérside quia fugáta sunt castra, quae íverant in terram Iúdae, et quia ábiit Lýsias cum virtúte forti in primis et fugátus est a fácie eórum, et invaluérunt armis et víribus et spóliis multis, quae cepérunt de castris quae excidérunt, et quia diruérunt abominatiónem, quam aedificáverat super altáre, quod erat in Ierusálem, et sanctificatiónem sicut prius circumdedérunt muris excélsis et Bethsúram civitátem eíus. Et factum est, ut audívit rex sermónes istos, expávit et commótus est valde et décidit in lectum et íncidit in languórem prae tristítia, quia non factum est ei, sicut cogitábat. Et erat illic per dies multos, quia renováta est in eo tristítia magna, et arbitrátus est se mori. Et vocávit omnes amícos suos et dixit illis: “Recéssit somnus ab óculis meis, et concídi corde prae sollicitúdine et dixi in corde meo: Quoúsque tribulatiónis devéni et tempestátis magnae, in qua nunc sum? Quia iucúndus eram et diléctus in potestáte mea! Nunc vero reminíscor malórum, quae feci in Ierusálem, unde et ábstuli ómnia vasa áurea et argéntea, quae erant in ea, et misi auférre habitántes Iúdam sine causa. Cognóvi quia proptérea invenérunt me mala ista; et ecce péreo tristítia magna in terra aliéna.”</la><fr/></ligne></liturgia>
