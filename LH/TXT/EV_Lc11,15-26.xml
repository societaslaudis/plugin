<?xml version="1.0" encoding="UTF-8"?>
<liturgia><ligne id="0"><la>Luc (11,15-26)</la><fr/></ligne><ligne id="1"><la>In illo tempore: dixérunt quidam de turba: In Beélzebul príncipe daemoniórum éicit daemónia.” Et álii tentántes signum de caelo quaerébant ab eo. Ipse autem sciens cogitatiónes eórum dixit eis: “Omne regnum in seípsum divísum desolátur, et domus supra domum cadit. Si autem et Sátanas in seípsum divísus est, quómodo stabit regnum ipsíus? Quia dícitis in Beélzebul eícere me daemónia. Si autem ego in Beélzebul eício daemónia, fílii vestri in quo eíciunt? Ídeo ipsi iúdices vestri erunt. Porro si in dígito Dei eício daemónia, profécto pervénit in vos regnum Dei. Cum fortis armátus custódit átrium suum, in pace sunt ea, quae póssidet; si autem fórtior illo supervéniens vícerit eum, univérsa arma eíus áuferet, in quibus confidébat, et spólia eíus distríbuet. Qui non est mecum, advérsum me est; et, qui non cólligit mecum, dispérgit. Cum immúndus spíritus exíerit de hómine, perámbulat per loca inaquósa quaerens réquiem; et non invéniens dicit: ‘Revértar in domum meam unde exívi.’ Et cum vénerit, invénit scopis mundátam et exornátam. Et tunc vadit et assúmit septem álios spíritus nequióres se, et ingréssi hábitant ibi; et sunt novíssima hóminis illíus peióra prióribus.”</la><fr/></ligne></liturgia>
