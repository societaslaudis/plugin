<?xml version="1.0" encoding="UTF-8"?>
<liturgia><ligne id="0"><la>Luc (5,17-26)</la><fr/></ligne><ligne id="1"><la>In una diérum, et ipse erat docens, et erant pharisǽi sedéntes et legis doctóres, qui vénerant ex omni castéllo Galilǽae et Iudǽae et Ierusálem; et virtus Dómini erat ei ad sanándum. Et ecce viri portántes in lecto hóminem, qui erat paralýticus, et quaerébant eum inférre et pónere ante eum. Et non inveniéntes qua parte illum inférrent prae turba, ascendérunt supra tectum et per tégulas summisérunt illum cum léctulo in médium ante Iésum. Quorum fidem ut vidit, dixit: “Hómo, remittúntur tibi peccáta tua.” Et coepérunt cogitáre scribae et pharisǽi dicéntes: “Quis est hic, qui lóquitur blasphémias? Quis potest dimíttere peccáta nisi solus Deus?” Ut cognóvit autem Iésus cogitatiónes eórum, respóndens dixit ad illos: “Quid cogitátis in córdibus vestris? Quid est facílius, dícere: ‘Dimittúntur tibi peccáta tua’, an dícere: ‘Súrge et ámbula’? Ut autem sciátis quia Fílius hóminis potestátem habet in terra dimíttere peccáta – ait paralýtico – : Tibi dico: Surge, tolle léctulum tuum et vade in domum tuam.” Et conféstim surgens coram illis tulit, in quo iacébat, et ábiit in domum suam magníficans Deum. Et stupor apprehéndit omnes, et magnificábant Deum; et repléti sunt timóre dicéntes: “Vídimus mirabília hódie.”</la><fr/></ligne></liturgia>
