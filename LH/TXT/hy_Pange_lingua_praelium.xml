<?xml version="1.0" encoding="UTF-8"?>
<liturgia><ligne id="0"><la/><fr/></ligne><ligne id="1"><la/><fr/></ligne><ligne id="2"><la>Pange, lingua, gloriósi praélium certáminis,
Et super Crucis trophaéum dic triúmphum nóbilem:
Quáliter Redémptor orbis immolátus vícerit.
2 Crux fidélis, inter omnes arbor una nóbilis ;
Nulla silva talem profert, fronde, flore, gérmine.
1 De paréntis protoplásti fraude Factor cóndolens,
Quando pomi noxiális morsu in mortem córruit:
Ipse lignum tunc notávit, damna ligni ut sólveret.
2 Dulce lignum, dulces clavos, dulce pondus sústinet.
1 Hoc opus nostrae salútis ordo depopóscerat:
Multifórmis proditóris ars ut artem fálleret,
Et medélam ferret inde, hostis unde laéserat.
2 Crux fidélis, inter omnes arbor una nóbilis ;
Nulla silva talem profert, fronde, flore, gérmine.
1 Quando venit ergo sacri plenitúdo témporis,
Missus est ab arce Patris, natus orbis Cónditor,
Atque ventre virgináli caro factus pródiit.
2 Dulce lignum, dulces clavos, dulce pondus sústinet.
1 Vagit infans inter arcta cónditus praesépia,
Membra pannis involúta Virgo Mater álligat,
Et manus pedésque et crura stricta cingit fáscia.
2 Crux fidélis, inter omnes arbor una nóbilis ;
Nulla silva talem profert, fronde, flore, gérmine.
1 Lustrix sex qui jam peráctis, tempus implens córporis,
Se volénte, natus ad hoc, passióni déditus,
Agnus in Crucis levátur immolándus stípite.
2 Dulce lignum, dulces clavos, dulce pondus sústinet.
1 Hic acétum, fel, arúndo, sputa, clavi, láncea,
Mite corpus perforátur: sanguis, unda prófluit:
Terra, pontus, astra, mundus quo lavántur flúmine !
2 Crux fidélis, inter omnes arbor una nóbilis ;
Nulla silva talem profert, fronde, flore, gérmine.
1 Flecte ramos, arbor alta, tensa laxa víscera,
Et rigor lentéscat ille, quem dedit natívitas,
Ut supérni membra Regis miti tendas stípite.
2 Dulce lignum, dulces clavos, dulce pondus sústinet.
1 Sola digna tu fuísti ferre saecli prétium,
Atque portum praeparáre nauta mundo náufrago,
Quem sacer cruor perúnxit, fusus Agni córpore.
2 Crux fidélis, inter omnes arbor una nóbilis ;
Nulla silva talem profert, fronde, flore, gérmine.
Conclusio numquam omittenda
1 Glória et honor Deo usquequáque Altíssimo:
Una Patri Filióque, ínclyto Paráclito:
Cui laus est et potéstas per aetérna saécula. Amen.
2 Dulce lignum, dulces clavos, dulce pondus sústinet.</la><fr/></ligne></liturgia>
